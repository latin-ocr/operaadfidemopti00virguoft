182 Ρ. V1RG1L11 MARoNrs

Extinxti me teque, soror, populumque, patresque
Sidonios, urbemque tuam. Date, vulnera lymphis
Abluam; et extremus si quis super halitus errat,
Ore legam. Sic fata, gradus evaserat altos,
Semianimemque sinu germanam amplexa fovebat
Cum gemitu, atque atros siccabat veste cruores.
Illa, graves oculos conata attollere, rursus
Deficit: infixum stridit sub pectore vulnus.
Ter sese attollens cubitoque innixa levavit, 690
Ter revoluta toro est3 oculisque errantibus, alto
Quaesivit coelo lucem, ingemuitque reperta.

Tum Juno omnipotenS, longum miserata dolo-
Difficilesque obitus, Irim demisit Olympo, [rem,
Quae luctantem animam nexosque resolveret artus.
Nam, quia nec fato, merita nec morte peribat,
Sed misera ante diem, subitoque accensa furore;
Nondum illi flav um Proserpina vertice crinem
Abstulerat, St) gioque caput damnaverat Orco.
Ergo Iris croceis per coelum roscida pennis, 700
Mille trahens varios adverso Sole coloreS,
Devolat, et supra caput astitit: Hunc ego Diti
Sacrum jussa fero, teque isto corpore solve.

Sic ait, et dextra crinem secat: omnis et una
Dilapsus calor, atque in ventos vita recessit.

w—

LIBER V.

INTEREA medium AEneas jam classe tenebat
Certus iter, fluctusque atros Aquilone secabat ;
Moenia respiciens, quae jam infelicis Elissae
collucent flammis: quae tantum accenderit' ignem,
Causa latet; duri magno sed amore dolores
Polluto, notumque, furens quid foemina possit,
Triste per augurium Teucrorum pectora ducunt.

